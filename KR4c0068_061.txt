# -*- mode: mandoku-view -*-
#+TITLE: 元氏長慶集
#+DATE: 2015-09-23 10:18:35
#+PROPERTY: JUAN 61

<md:KR4c0068_SBCK_060-4b>¶<md:KR4c0068_SBCK_061-1a>¶
<pb:KR4c0068_WYG_061-1a>
欽定四庫全書
　元氏長慶集補遺目¶録
　　巻一
　　　詩
　　　賦
　　巻二
　　　啓
　　　表
<pb:KR4c0068_WYG_061-1b>
　　　議
　　巻三
　　　判
　　巻四
　　　制
　　巻五
　　　制
　　巻六
<pb:KR4c0068_WYG_061-2a>
　　　鸎鸎傳
　
　
　
　
　
　
　
<pb:KR4c0068_WYG_061-2b>
　
　
　
　
　
　
　
　元氏長慶集補遺目録

<pb:KR4c0068_WYG_062-1a>
欽定四庫全書
　元氏長慶集補遺卷一
　　　　　　　　　　　　　唐　元稹　撰
　　詩
　　　酬張秘書因寄馬贈詩
丞相功高厭武名牽將戰馬寄儒生四蹄荀距藏雖盡
六尺鬚頭見尚驚减粟偷兒憎未飽騎驢詩客罵先行
勸君還却司空着莫遣衙參傍子城
<pb:KR4c0068_WYG_062-1b>
　　　春遊(此一篇乃白樂天所書錢穆父/在越摸刻于蓬萊閣下今亡矣)¶
酒户年年減山行漸漸難欲終心懶慢轉恐興闌散鏡
水波¶猶冷稽峯雪尚殘不能辜物色乍可怯春寒逺目
傷千里新¶年思萬端無人知此意閒凭小欄干¶
　　　夢遊春詞三十六韻(樂天集云七十韻/是今盡缺其半矣)
昔君夢遊春夢遊何所遇夢入深洞中果遂平生趣清
泠淺漫谿畫舫蘭篙渡過盡萬株桃盤旋竹林路長廊
抱小樓門牖相回互樓下雜花叢叢邊繞鴛鷺池光漾
<pb:KR4c0068_WYG_062-2a>
彩霞曉日初明煦未敢上階行頻移曲池步烏龍不作
聲碧玉曾相慕漸到簾幙閒徘徊意猶懼閒窺東西閣
竒玩參差布格子碧油糊駝鈎紫金鍍逡巡日漸髙影
嚮人將寤鸚鵡饑亂鳴嬌娃睡猶怒簾開侍兒起見我
遥相諭鋪設繡紅茵施張鈿妝具濳褰翡翠帷瞥見珊
瑚樹不見花貌人空驚香若霧回身夜合偏斂態晨霞
聚睡臉桃破風汗妝蓮委露叢梳百葉髻金蹙重臺屨
紕輭鈿頭裙玲瓏合歡袴鮮妍脂粉薄闇淡衣裳故最
<pb:KR4c0068_WYG_062-2b>
是紅牡丹雨來春欲莫夢魂良易驚靈境難久寓夜夜
望天河無由重㳂泝結念心所期返如禪頓悟覺來八
九年不向花回顧雜洽兩京春喧闐衆禽䕶我到看花
時但作懷仙句浮生轉經厯道性尤堅固近作夢仙詩
亦知勞肺腑一夢何足云良時自婚娶當年二紀初嘉
節三星度朝蕣玉珮迎髙松女蘿附韋門正全盛出入
多歡裕
　　　古艷詩二首(即傳所謂立綴/春詞二首是也)
<pb:KR4c0068_WYG_062-3a>
春來頻到宋家東垂袖開懷待好風鶯藏栁闇無人語
惟有牆花滿樹紅
深院無人草樹光嬌鶯不語趁隂藏等閒㺯水流花片
流出門前賺阮郎
　　　古决絶詞三首
乍可為天上牽牛織女星不願為庭前紅槿枝七月七
日一相見故心終不移那能朝開莫飛去一任東西南
北吹分不兩相守恨不兩相思對靣且如此背靣當何
<pb:KR4c0068_WYG_062-3b>
如春風撩亂伯勞語况是此時抛去時握手苦相問竟
不言後期君情既决絶妾意亦參差借如死生别安得
長苦悲
噫春氷之將泮何予懷之獨結有美一人於焉曠絶一
日不見比一日於三年况三年之曠别水得風兮小而
巳波筍在苞兮髙不見節矧桃李之當春競衆人之攀
折我自顧悠悠而若雲又安能保君皚皚之若雪感破
鏡之分明覩淚痕之餘血幸他人之既不我先又安能
<pb:KR4c0068_WYG_062-4a>
使他人之終不我奪已焉哉織女别黄姑一年一度暫
相見彼此隔河何事無
夜夜相抱眠幽懷尚沈結那堪一年事長遣一宵説但
感久相思何暇暫相悦虹橋薄夜成龍駕侵晨列生憎
野鶴性遲回死恨天雞識時節曙色漸曈曈華星欲明
滅一去又一年一年何時徹有此迢遞期不知生死别
天公隔是妒相憐何不便教相决絶
　　　離思詩五首
<pb:KR4c0068_WYG_062-4b>
自愛殘粧曉鏡中環釵謾篸緑雲叢須臾日射臙脂頰
一朶紅酥旋欲融
山泉散漫繞堦流萬樹桃花映小樓閒讀道書慵未起
水晶簾下看梳頭
紅羅著壓逐時新杏子花紗嫩麴塵第一莫嫌才地弱
些些紕縵最宜人
曾經滄海難為水除郤巫山不是雲取次花叢嬾回顧
半縁修道半縁君
<pb:KR4c0068_WYG_062-5a>
尋常百種花齊發偏摘梨花與白人今日江頭兩三樹
可憐枝葉度殘春
　　　雜憶詩五首
今年寒食月無光夜色纔侵巳上牀憶得雙文通内裏
玉櫳深處闇聞香
花籠微月竹籠煙百尺絲繩拂地懸憶得雙文人静後
潛教桃葉送鞦遷
寒輕夜淺繞迴廊不辨花叢闇辨香憶得雙文朧月下
<pb:KR4c0068_WYG_062-5b>
小樓前後捉迷藏
山榴似火葉相兼亞拂低牆半拂簷憶得雙文獨披掩
滿頭花草倚新簾
春氷消盡碧波湖漾影殘霞似有無憶得雙文衫子裏
鈿頭雲映褪紅酥
　　　鶯鶯詩
殷紅淺碧舊衣裳取次梳頭闇淡粧夜合帶煙籠曉日
牡丹經雨泣殘陽依稀似笑還非笑彷彿聞香不是香
<pb:KR4c0068_WYG_062-6a>
頻動横波嬌不語等閒教見小兒郎
　　　春曉
半欲天明半未明醉聞花氣睡聞鶯&KR0008;兒撼起鐘聲動
二十年前曉寺情
　　　贈雙文
艷極翻含態憐多轉自嬌有時還自笑閒坐更無聊曉
月行看墮春酥見欲銷何因肯垂手不敢望回腰
　　賦
<pb:KR4c0068_WYG_062-6b>
　　　大合樂賦(以王者之政備/于樂聲為韻)
樂者制也所以道天和全人性故作之以崇徳審之以
知政王者敬其事而闡其道順其時而行其令逮夫季
春戒期乃命有司且曰羣萌逹矣播樂安之重以國經
不可闕躬理必以時訂(一作/將)齊度於節奏被選樂於聲
詩撰乃吉日總於樂師是用資於誨爾亦無忝於命䕫
由是司儀辦等庶工守位備絃管之聲陳匏竹之器柷
敔邐迤而就列簨簴嶙峋而居次克展禮容而告樂備
<pb:KR4c0068_WYG_062-7a>
天子於是率九卿暨三事必䖍心而有待俾陪扈而斯
致既親覩於宫懸又何假以庭試若乃曲度是并不可
殫名雜以韶頀閒以英莖追宣尼之前聞是能忘味念
師乙之舊説各辨遺聲考彼廢興存乎清濁安以樂且
知治世之音哀以思不雜異方之樂類飛聲於垂仁等
潤物於流渥足使魏文侯之臥聴已悟前非吳季子之
備觀難施先覺既盡美矣又何加乎諒從律而罔惑將
克諧而不渝必在聽和知其樂也洩洩是惟反朴變其
<pb:KR4c0068_WYG_062-7b>
風也于于具舉不患乎聲希統同寧貴於和寡奚必響
鈞天之靈貺而有殊焉想洞庭之異音更思古者誠夫
天祚我皇恩厯遐昌掩邃古之嘉樂軼三代之盛王竊
賀聲明之巨麗敢聯雅頌之遺章
　　　簫韶九成賦(以曲終九成百/獸皆舞為韻)
聖人順天道防人欲布和以調其性宣樂以察其俗氣
將道志五聲發以成文化盡歡心百獸率而叶曲茫茫
大空樂生其中聲隨化感律與天通交四氣之薄暢貫
<pb:KR4c0068_WYG_062-8a>
三光乎昭融將君子以審樂故先王以省風致同和於
天地諒難究其始終惟樂之廣于何不有包隂陽兮不
集不散降神靈兮或六或九故季札聆音而感深宣尼
忘味於耳盈昭覆幬兮煦嫗召游泳以飛走演自窅㝠
發於性情將不動而為動自無聲而有聲五者通三我
則貫三才而作陽數有九我則至九變而成不然者何
以調大中何以繼光宅作終樂於數四厯君子之凡百
其聲轉融其道彌赫大哉至樂于以洪覆收之而合乎
<pb:KR4c0068_WYG_062-8b>
希夷張之而散乎宇宙感八神與地祇格靈禽與仁獸
扇風化而以攢則雍煕之可就大韶命曲大章同濟既
和且樂亦孔之皆且簫為器之所細鳯為王之所懷若
惉懘之音感清净之化乖則歌巳而於狂客孰來儀於
克諧恭惟我君配天作主命工典樂考法師古浹聲教
之汪濊合堯禹之規矩士有聞韶嘉於藴道撃壤希乎
可取同鳥獸之歸仁承徳音而率舞
　　　聞韶賦(以宣父在齊三/月忘味為韻)
<pb:KR4c0068_WYG_062-9a>
韶則盡美聽何可忘况至徳之斯過聆竒音之孔揚天
縱多能信以嘉乎撃拊神資博學知具美於典章用而
不匱樂亦無荒若充乎四門之術不離乎數仞之牆驗
則足徴用之可貴聖者妙而合道志者仰而自慰悦五
音而四直孰謂其聾致六府之和平自忘於味省風而
八風叶暢觀徳而九徳昭宣季子慙遊於魯地穆公徒
響於鈞天曷若觀率(一作/于)舞聆薰絃變態罔巳周流自
然可以深骨髓而期富夀豈徒資視聽而娛聖賢至若
<pb:KR4c0068_WYG_062-9b>
清磬虛除朱絃疎越鼗鼓以之迭奏笙鏞於焉閒發以
感隂陽於宇宙耀光明於日月自表虞徳之不衰豈效
文王之既没是知武也未善濩也有慙鈞化歸於二八
讓徳明乎再三所以其道不窮厥監斯在驗率舞於百
獸想同和於四海如其樂正非關自衞而來儻俟風移
有栘從周而改愔愔不極杳杳乍迷俄將復矣抑又揚
兮夢周公而不見想聖徳而思齊聞斯行諸厥不踰矩
感心駭目是何其覩悠然而徃三歎如在夫寥天滌爾
<pb:KR4c0068_WYG_062-10a>
而施萬籟已吟於九土詎忘味於三月諒永懷於千古
幸賦韶樂之遺音美哉尼父
　
　
　
　
　
　
<pb:KR4c0068_WYG_062-10b>
　
　
　
　
　
　
　
　元氏長慶集補遺巻一

<pb:KR4c0068_WYG_063-1a>
欽定四庫全書
　元氏長慶集補遺巻二
　　　　　　　　　　　　　唐　元稹　撰
　　啓
　　　賀裴相公破淮西啓
某啓伏見當道節度使牒伏承相公生禽吳元濟歸斬
闕下功高振古事絶稱言億兆讙呼天下幸甚某聞舉
世非之而心不惑者謂之明羣疑未亡而計先定者謂
<pb:KR4c0068_WYG_063-1b>
之智日者天棄淮蔡蓄為汙瀦五十年閒三后垂顧𦕈
爾元濟繼為凶妖謂君命可逃以父死為利聖上以睿
謨神算方議剪除羣下守見習聞咸懷阻沮公英猷獨
運卓立不囘内排疑惑之詞外輯異同之旅三軍保任
一意誅鋤投石之卵雖危拒輪之臂猶奮頼閣下忠誠
憤激親自拊巡靈旗一臨餘沴電掃此所謂俟周公而
後淮夷服得元凱而後吳冦平凡在陶甄孰不忻幸况
某早趨門館抃躍尤深僻守遐荒不獲隨例拜賀無任
<pb:KR4c0068_WYG_063-2a>
踴躍徘徊之至
　　　上興元權尚書啓
某啓某聞周諸侯生桓文時而不列於盟會則夷狄之
以其微不能自逹於盟主也元和以來貞元而下閣下
主文之盟餘二十年矣某亦盗語言於經籍卒未能効
互鄉之進甚自羞之自陛下以環梁十六州之地授閣
下麾蓋鐵棨𤣥纛青旌晨(一作泉/皆可疑)魚符竹信車朱左右
轓府置軍司馬以下官屬刻節而㧾制之則某實為環
<pb:KR4c0068_WYG_063-2b>
内之州司馬而又移族謁醫在閣下治所私心懽欣願
改前恥然而吏通之初有言通之州幽隂險蒸瘴之甚
者私又自憐其才命俱困恐不能復脱於通由是生心
悉所為文留置友善冀異日善惡不忘於朋類耳筐篋
之内遂無遺餘方創新(一作/雜)詞以須供(一作/洪)贄不幸瘡
痍暴侵手足沈廢恐一旦神棄其形終不得自進於閣
下因用官通巳來所作詩及常記臆者共五十首又文
書中得遷廟議移史官書戡難紀并在通時叙詩一章
<pb:KR4c0068_WYG_063-3a>
次為巻軸封用上獻塵黷尊重帖伏迴遑謹以啓陳不
宣謹啓

　　　上令狐相公詩啓
某啓某¶初不好文章徒以仕無他技(一作/岐)强由科試及
有罪譴棄之後自¶以為廢滯潦倒不復以文字有聞於
人矣曾不知好事者抉¶摘芻蕪塵黷(一作/微)尊重竊承相
公直於廊廟閒道某詩句昨又靣¶奉教約令獻舊文戰
汗悚踴(一作/躍)慙忝無地某始自御史府謫官於外今¶十
<pb:KR4c0068_WYG_063-3b>
餘年矣閒誕無事遂用力於詩章日益月滋有詩向千
餘¶首其閒感物寓意可備䑃瞽之諷逹者有之詞直氣
麤罪戾是¶懼固不敢陳露於人唯盃酒光景閒屢為小
碎篇章以自吟<md:KR4c0068_SBCK_061-1b>¶暢然以為律體卑痺(一作/下)格力不揚苟
無姿態則䧟流俗常欲得¶思深語近韻律調新屬對無
差而風情自逺然而病未能也江¶湘(集作/湖)閒多有新進
小生不知天下文有宗主(一作宋/玉非)妄相倣俲(一作/教)而又
從而¶失之遂至於(一無/於字)支離褊淺之詞皆自謂(一自字/作目)
<pb:KR4c0068_WYG_063-4a>
為元和詩體某又與同門生¶白居易友善居易雅能為
詩就中愛驅駕文字窮極聲韻或¶為千言或為五百言
律詩以相投寄小生自審不能有以過之¶徃往戱排舊
韻别創新詞名為次韻相酬蓋欲以難相挑耳¶江湖閒
為詩者復相放傚力或不足則至於顛倒語言重複¶首
尾韻同意等不異前篇亦自謂為元和詩體而司文者
考¶變雅之由往往歸咎於稹嘗以為雕蟲小事不足以
自明始¶聞相公記憶累旬巳來實懼糞土之牆庇以大
<pb:KR4c0068_WYG_063-4b>
厦便不摧壞¶永為版築之娛輒寫古體歌詩一百首百
韻至兩韻律詩一¶百首合為五卷奉啓跪陳或希構厦
之餘一賜觀覽知小生<md:KR4c0068_SBCK_061-2a>¶於章句中欒櫨榱桷之材盡曾
量度則十餘年之邅迴不為¶無用矣詞㫖瑣劣冐黷尊
嚴俯伏刑書不敢逃讓死罪死¶罪<md:KR4c0068_SBCK_061-2b>¶　　表
　　　論裴延齡表
臣某言臣昨二十五日宰臣伏宣聖㫖以陸贄敗官罪
<pb:KR4c0068_WYG_063-5a>
狀不可書於詔命陛下慈仁愛人恩宥愚直仍令後有
所見得以上聞臣忝職諫司不勝大幸臣等前所上表
言陸贄等得罪之由起於讒構此皆延齡每自倡言以
㺯威寵及奉宣示奸詐乃明陸贄久在禁垣復典樞要
今之譴責固出聖衷竊以李克勵志䘏人勤身奉職惠
愛之化洽於細微頃以公事之閒與延齡相敵未貶之
月延齡亦以語人讒構之端羣情是惑臣聞大臣之體
出於讒辭安可持宻勿之言為忿怒之柄朝廷側目逺
<pb:KR4c0068_WYG_063-5b>
邇揺心百官素不能親附延齡者屛氣私門不知自保
陛下聖徳下照物無所遺豈獨厚於一夫而乃薄於天
下伏惟發誠謹中官備問閭里有言延齡無罪李克有
過臣實微渺敢逃天誅李克覆族亡家於臣何害事關
大本不敢自私延齡奸計萬殊方司邦賦必能公用財
賄隂結匪人則他時之過彰聞路絶伏以貞觀遺訓日
經宸心去其邪謀以慰天下幸甚幸甚臣不勝懇迫之
至
<pb:KR4c0068_WYG_063-6a>
　　　又論裴延齡表
臣某言閒者陛下親授臣以直言之詔又命臣以言責
之官奉職以來未嘗忘死誓將忠懇上答鎔造竊以裴
延齡虧損聖徳瀆亂典章逞其心欲以蝥毒黎元恣其
苛刻以動揺邊鄙弄陛下爵位以公授私人盗陛下威
權以誘脅忠善賢愚注耳朝野同辭臣固不敢飾其繁
文再擾聰明所以晝夜感憤不能自寧者以陛下執刑
賞之柄不僭在人延齡狡詐公行曾不為念伏見去年
<pb:KR4c0068_WYG_063-6b>
十二月五日敇度支計管李玘配流播州張勛配流崖
州仍各决六十斯則延齡自快怒心曲遂其狀陛下聽
之以誠謂為當舉峻其所罰用直羣司罪名及加寃聲
大振陛下深鑒其事詔命中留曾不旬朝馳聞海内使
逺方之人疑陛下明有所擁令無必行奸以䧟君孰任
其咎儻二人獨决延齡之手死不得言化理之失豈不
重乎陛下常以登聞之鼓置之於庭必欲人情纎微不
滯於外比來或事繋度支銜寃上訴皆不即驗問盡付
<pb:KR4c0068_WYG_063-7a>
延齡縲囚衣冠攘奪孤賤身不足償其怒家無以應其
求怨痛内緘誰與為理矰繳盈路動而見拘咫尺天門
不敢上訴延齡之威益熾疲人之苦日深陛下以延齡
為賢言者皆妄不若明白其罪昭示萬方使延齡無辜
辨之何害儻兇惡滋蔓鬱於人心决之不時所傷豈細
臣實寒心銷肉用是為憂伏惟俯鑒聖情召臣問狀有
一非據罪在靣欺臣不勝迫切之至(二表見文苑英華/舊註陸贄貞元十)
(年敗元稹元和元年除拾遺相去十一年疑非稹作愚/按微之以十五明經及第二十八中制科為拾遺當裴)
<pb:KR4c0068_WYG_063-7b>
(之盛雖未為諫官而已年十八九矣二表或是代人之/作蓋公與樂天書叙貞元十年已後事云心體悸震若)
(不可活思欲發之久矣則裴亦時事之尤舛者/也况公生長京城代人作表論裴想當然爾)
　　議
　　　錢重物輕議
右臣伏見中書門下牒奉進止以錢重物輕為病頗甚
宜令百寮各隨所見作利害狀類會奏聞者臣備位有
司謬總邦計權物變弊職分所當固合經心自思上逹
豈宜待問方始啓謀臣伏以作法於人必求適中苟非
<pb:KR4c0068_WYG_063-8a>
濟衆是作不臧所以夙夜寘懷重難其術伏奉制㫖旁
採庶寮臣實有司敢不知愧既不早思所見上沃聖聰
今乃備數庶官肩隨奏議無乃失有司奉職之體負尸
位素飱之責况道謀孔多是用不集盈庭之言自古所
知至於業廣即山税徴穀帛發公府之朽貫禁私室之
滯藏使泉流必通物定恒價羣議所共措事皆然但在
陛下行之有司遵守利害之説自足可徴若更將廣引
古今誕飾詞辯有齊畫餠無益國經恐重空文不敢輕
<pb:KR4c0068_WYG_063-8b>
議謹議
　
　
　
　
　
　
　元氏長慶集補遺巻二

<pb:KR4c0068_WYG_064-1a>
欽定四庫全書
　元氏長慶集補遺巻三
　　　　　　　　　　　　　唐　元稹　撰
　　判
　　　錯字判
丁申文書上尚書省按之辭云雖誤可行用
　　　對
文奏或差本虞行詐此例可辦必有原情苟異因縁之
<pb:KR4c0068_WYG_064-1b>
姦則矜過誤之罰丁也方將計簿忽謬正名曾不戒於
援毫遂見尤為起草然以法存按省誤有等差倘以百
為千比賜縑而難赦若當五而四縱闕馬而何傷苟殊
魚魯相懸宜恕甲由未逺按其非是雖懷三豕之疑訴
以可行難書一字之貶請諸會府棄此小瑕非愚訴人
在法當爾
　　　易家有歸藏判
甲為處士家畜歸藏易常以七八為占鄰人告其左道
<pb:KR4c0068_WYG_064-2a>
不伏
　　　對
四營成易本用窮神三代演圖孰云疑衆甲志敦素履
學洞青囊不言非聖之書忽招誣善之告雖九六布卦
我則背於周經而七八為占爾盍觀於殷道徒驚異象
曾是同歸辨數雖冠履相暌得意而筌蹄可忘且穆姜
遇艮足徴麟史之文尼父得坤亦驗歸藏之首以斯償
責可用質疑
<pb:KR4c0068_WYG_064-2b>
　　　修隄請種樹判
乙修隄畢復請種樹功價有司以為不急之務乙固請
營繕令諸侯水隄内不得造小隄及人居其隄内外各
五步幷隄上種榆栁雜樹若隄内窄狹地種擬充隄堰
之用
　　　對
善防既畢固合程功柔木載施亦將補敗乙之亟請誰
謂過求隠椎之役雖終列樹之思尚切有司見阻無備
<pb:KR4c0068_WYG_064-3a>
實難苟恡養材之資蓋非長利逺求為捷之用豈不重
勞當有取於繕完顧何煩於藝植且十年可待五步足
徴防在未萌著之先甲因而致用庶無瓠子之災言之
不從恐累匏瓜之繋
　　　夜績判
得縣申歲十月入人里胥使婦人相從夜績每月課四
十五功聽其歌詠行人善之徇於路按察禁之太師以
失職致詞
<pb:KR4c0068_WYG_064-3b>
　　　對
天迴地旋陽生隂息玉衡指孟冬之野促績鳴寒金昴
臨短景之昏厥人當燠相彼同色(疑作/邑)懋哉惟時戒坐
塾之里胥稽其既入率同巷之衆婦績以相從素緒霜
梁共紛如於永漏紅光炎上俱省費於餘輝夜兼功以
日多日存課而年最若亷叔之勸蜀襦袴興謳類古公
之居豳茅綯斯誦故令風俗翕習家室乃宜有未得其
所然或心傷而發詠則摽梅求吉編王化之音采芑懷
<pb:KR4c0068_WYG_064-4a>
征列雅章之内行人掌乎宣布載在搜揚得詠言於此
邦將遐徇以遒邁太師典樂允被克諧之恭按察觀風
何為失職之禁先王制法寧罰有詞
　　　田中種樹判
乙於田中種樹隣長責其妨五穀乙乃不伏(漢書食貨/志種榖必)
(雜五穀以備災傷田中不得有樹用妨五穀力耕/數耘收獲如冦盜之至環志作還廬樹桑云云)
　　　對
百草麗地在物雖佳五稼用天於人尤急乙姑勤樹事
<pb:KR4c0068_WYG_064-4b>
頗害農收列植有昧於環廬播穡遂妨於終畝雖椅桐
梓漆或備梓人之材而黍稷稻梁宜先后稷之穡苟虧
冐隴焉用成蹊縱有念於息隂豈可侔於望歲植之塲
圃合奉周官置在田疇殊乖漢制既難償責無或順非
　　　屯田官考績判
戊為營田使申屯田官考課違常限省司不收辭云待
農事畢方知殿最
　　　對
<pb:KR4c0068_WYG_064-5a>
要會有期誠宜獻狀籍斂未入何以稽功戊也將俟農
收方明績用三時罔害然有别於耗登五稼未終安可
議其誅賞當從責實寧俾課虛苟欲考於歲成姑合畢
其田事雖賢能是獻比要宜及於計偕而稼穡其難收
功當俟於協入詳徴著令固有常規農扈之政不乖蘭
省之非斯在
　　　怒心鼓琴判
甲聽乙鼓琴曰爾以怒心感者乙告誰云詞云粗厲之
<pb:KR4c0068_WYG_064-5b>
聲
　　　對
感物而動樂容以和苟氣¶志憤興則琴音猛起倘精察
之不昧豈情狀之可逃况乎乙異和鳴甲惟善聽克諧
清響將窮舞鶴之能俄見殺聲以屬捕蟬之思慿陵内
積趨數外形未平君子之心翻激小人之愠既彰蓄憾
詎爽明言詳季札之觀風尚分理亂知伯牙之在水豈
曰譸張斷以不疑昭然無妄宜加黜職用刺褊心
<pb:KR4c0068_WYG_064-6a>
　　　逥風變節判
甲鼓琴春叩商秋叩角樂正科&KR0317;時失律訴云能迴風
變節
　　　對
八風從律氣必順時五音迭奏和則變節絲桐之妙苟
極寒暑之應或隨甲務以相宣因而牙動和飯牛之唱
白露乍結於東郊授舞鶴之聲青陽忽生於南吕鼔能
氣至藝與天同且異反常之妖何傷應感而起惡夫典
<pb:KR4c0068_WYG_064-6b>
樂曾是濫科凉風徐動於鄭奏遽云失節寒谷倘移於
鄒律何以加刑克叶之薰無令寘棘
　　　五品女樂判
辛為五品官有女樂五人或告於法訴云三品已上有
一部不伏
　　　對
聲樂皆具以奉常尊名位不同則難踰節辛也榮沾五
命始用判懸僭越三人終乖儀制非道不處多備何為
<pb:KR4c0068_WYG_064-7a>
苟耽盈耳之繁遂過粲兮之數廣張女列徒効尤於馬
融内顧何功欲思齊於魏綘罔循唐令空溺宋音雖興
一部之詞其如隔品之異請懲擾雜以償人言
　　　學生鼔琴判
已為大學生好鼓琴博士科其廢業訴云非鄭衞之音
　　　對
夙夜惟寅雖無捨業琴瑟在御誰謂溺音苟未爽於克
諧亦何傷於不撤乙也良因釋巻雅尚安絃期青紫於
<pb:KR4c0068_WYG_064-7b>
通經喜趨槐市鼓絲桐之逸韻叶暢薰風好濫既異於
文侯和聲豈乖於胄子欲科將落合辨所操儻雜桑間
之淫須懲煩手若經杏壇之引難責平心未詳緑綺之
音何速青衿之刺忝司綿蕝當𨽻國章載考繩違恐非
善教
　　　毁方瓦合判
太學官教胄子毁方瓦合司業以為非訓導之本不許
　　　對
<pb:KR4c0068_WYG_064-8a>
教以就賢雖無黷下俾其容衆則在毁方太學以將務
發䝉宜先屈已君子不器須懷虛受之心至人無方何
必自賢於物爰因善誘式念思恭將戒同塵之誠遂申
合土之譽况卑以自牧仲尼嘗述於為儒禮貴用和子
張亦非於拒我義存無傲道在可嘉長善之本不乖成
均之言何懵
　
　
<pb:KR4c0068_WYG_064-8b>
　
　
　
　
　
　
　
　元氏長慶集補遺巻三

<pb:KR4c0068_WYG_065-1a>
欽定四庫全書
　元氏長慶集補遺卷四
　　　　　　　　　　　　　唐　元稹　撰
　　制
　　　授韋審規等左司戸部郎中等制
敕尚書郎會天下之政上可以封還制誥下可以黜陟
牧守居可以優游殿省出可以察視違尤非第一流不
議兹選守職方郎中上騎都尉韋審規等皆厯踐臺閣
<pb:KR4c0068_WYG_065-1b>
閑逹憲章或滿歲當遷或擇才斯授皆極一時之妙足
為三署之光於戲提紀綱而分命六聰左右司之職甚
重登生齒以比董九賦人曹郎之任非輕勉竭彌綸之
心勿虛俊茂之舉可依前件
　　　授蕭祐兵部郎中制
敕兵部郎中佐夏官理邦國以平不若辨九法九伐之
重輕稽五兵五楯之衆寡非踐更臺閣從容聞望者不
在兹位流品既清選任彌重朝議郎守尚書考功郎中
<pb:KR4c0068_WYG_065-2a>
上䕶軍賜緋魚袋蕭祐才行忠信逹於予聞課吏陟明
誕若攸職拾青紫於儒術擅金石之揮毫允謂賢能宜
當慰薦可守尚書兵部郎中散官勲賜如故
　　　授羅讓工部員外郎制
敇義成軍前度支判官朝議郎檢校刑部員外郎兼侍
御史上柱國賜緋魚袋羅讓昔陶𢎞景一代髙人始願
四十為尚書而猶不遂國朝選署尤用其良以爾讓敏
而好學直而能温甲乙亟登班資厯踐頃將軍辟士權
<pb:KR4c0068_WYG_065-2b>
資孫楚之坐籌今會府掄材復奬馬宫之射策無忘辨
䕶以宣程品日省月試用勸百工可尚書工部員外郎
　　　授丘紓陳鴻員外郎等制
敇朝議郎行左補闕上柱國丘紓諫諍之臣入言於宻
勿之際羣下莫得而知然而政有汙崇由爾之得失也
朝議郎行太常博士上柱國陳鴻禮秩之官草儀於朝
廷之内四方之所觀聽是以察其事為見爾之能否矣
以爾紓久於侍從可以序遷以爾鴻堅於討論可以事
<pb:KR4c0068_WYG_065-3a>
舉並命省闥足謂恩榮慎乃攸司無違夙夜紓可膳部
員外郎鴻可虞部員外郎
　　　授嗣虢王溥等太僕少卿制
敇正議大夫行宗正丞嗣虢王溥守隨州司馬員外置
同正員李逢等昔我憲宗章武皇帝法堯睦族深惟本
枝乃詔執事曰伯父叔季㓜子童孫在屬籍者必命卿
長以才行聞而溥等國族之良雅副兹選糾訓羣僕允
釐王官各率迺誠無替厥職溥可權知太僕少卿逢可
<pb:KR4c0068_WYG_065-3b>
守袁王府長史餘如故
　　　授張籍袐書郎制
敕張籍傳云王澤竭而詩不作又曰采詩以觀人風斯
亦警予之一事也以爾籍雅尚古文不從流俗切磨諷
興有助政經而又居貧晏然亷退不競俾任石渠之職
思聞木鐸之音可守袐書郎
　　　授張奉國上將軍皇城留守制
敇環太微諸星有上將次將之例所以拱衞宸極誰何
<pb:KR4c0068_WYG_065-4a>
不若(句/)予置上將軍以禦侮率是道也前皇城留守張
奉國謙能養勇明以資忠卑飛翕翼於未撃之前痛心
疾首於見危之際常(一作/能)擒狡猾克定妖氛行賞計功
屢昇榮級朕愛其忠厚難以外遷稍移婁胃之間不失
爪牙之任為吾守禁勉爾干城可檢校兵部尚書兼左
衞上將依前充皇城使
　　　授杜叔良左領軍衞大將軍制
敇十二衞大將軍典掌禁旅張皇六師猶藩垣之捧宸
<pb:KR4c0068_WYG_065-4b>
極也為任不細是以出則授以弧矢驅犬羊於虜庭入
則委以爪牙領貔貅於魏闕中外遞用僉謂恩榮前朔
方靈鹽定逺等城節度副大使知節度事觀察處置押
蕃落等使元從奉天定難功臣開府儀同三司檢校工
部尚書兼靈州大都督府長史大夫上柱國安定郡王
食邑三千户杜叔良將門之子不墜弓裘頗閲詩書素
明韜畧頃以五原近冦禦侮才難遂俾敺攘實資毅勇
星霜屢換節制斯勤雖不立竒功而無忘慎固尚多毗
<pb:KR4c0068_WYG_065-5a>
倚迺命徼巡勉服新恩以彰前効可驃騎大將軍行左
領軍衞大將軍元從功臣勲封如故
　　　授劉泰清左武衞將軍制
敇劉泰清文武並用必推其才久次不遷則有昇叙以
爾踐更吏職星歲頗淹例當酬勞用進常秩奮我武衞
以列周廬斯亦信臣之任也其勤厥職式副予恩可游
撃將軍守左武衞將軍
　　　授薛昌朝絳王傅制
<pb:KR4c0068_WYG_065-5b>
敇薛昌朝等國有政職之要其一曰具員所以稽績用
而昇秩序也爾等典掌衆務勤厯(一作/勞)歲時無畏(一作/瘝)
厥官能舉其政擇才以佐諸邸選士以列東朝亦吾藴
崇本枝之意也爾無易之可依前件
　　　授王自勵原王府諮議制
敇王自勵左右禁旅非材力過人而忠厚謹信者不在
壁壘庫樓之地惟爾自勵備吾選中平蔡之師亦有功
伐追思舍爵之賞擢授曳裾之寮特示新恩且仍舊職
<pb:KR4c0068_WYG_065-6a>
可檢校太子賓客兼原王府諮議叅軍依前殿中侍御
史如故
　　　授郭皎冀王府諮議制
敇郭皎材任爪牙姻連肺腑領轅門之右廣假桂苑之
元寮夙著威名嘗頒勇爵元戎啓狀慶澤覃恩宜輟豹
韜之雄以資鴈沼之畫可行冀王府諮議㕘軍餘如故
　　　授薛昌族等王府長史制
敇建邦之王府置長史司馬以紀掾屬之秩序而稽其
<pb:KR4c0068_WYG_065-6b>
職業也前寧州刺史薛昌族前泌州刺史烏重儒等皆
勲伐之子孫並良能之牧守朕河山在念肯忘奬勞藩
邸求才實思髙選昔阮孚以嘯詠自樂龎秀有忠烈可
佳更任王宫咸稱國器今之榮授其在兹乎佇移汝理
郡之方以助予維城之固昌族可行綘王府長史重儒
可守冀王府司馬散官勲如故
　
　元氏長慶集補遺巻四

<pb:KR4c0068_WYG_066-1a>
欽定四庫全書
　元氏長慶集補遺卷五
　　　　　　　　　　　　　唐　元稹　撰
　　制
　　　授王承迪等刺史王府司馬制
敇莒王府司馬王承迪恭王府諮議㕘軍賜緋魚袋王
承慶等乃祖乃父有勞邦家而承迪等亦効忠於我伯
仲叔季罔漏恩榮或典方州或昇清貫惟恐未稱豈礙
<pb:KR4c0068_WYG_066-1b>
彛章兼秩憲臺勉當優異承迪可守普州刺史承慶可
莒王府司馬兼侍御史賜如故
　　　授楊巨源郭同𤣥河中興元少尹制
敕具官楊巨源詩律鏗金詞鋒切玉相如有凌雲之勢
陶潛多把菊之情朝請郎前守華隂縣令郭同𤣥文戰
得名吏途稱最劉超推出納之善王渙著抑挫之名皆
用已長各居官守因其滿秩議以序遷稽其器局之良
宜㕘尹正之亞巨源可守河中少尹同𤣥可權知興元
<pb:KR4c0068_WYG_066-2a>
少尹
　　　授裴寰奉先縣令制
敇裴寰等尹正務重自掾屬巳下至于邦畿之長往往
選署以聞從而可之亦委任責成之義也以爾等或理
謀居最或保任稱能將委劇曹亦專近邑各懋乃職用
酬爾知可依前件
　　　授衞中行陜州觀察使制
敇邵伯聽事於棠隂之下而人勿翦其樹我知之非忠
<pb:KR4c0068_WYG_066-2b>
信仁愛以得之耶今自關東由洛而右數百里之地盡
置為軺車臣所理蓋有以表率方夏張皇京律聿求其
良用副憂寄朝請大夫守華州刺史兼御史中丞衞中
行始以詞賦深美軒然有名甲乙符昇遂拾青紫逮其
書命文鋒益銛能搴菁華以集麗則出補近郡號為亷
能勤而不煩簡而不苟郊迓館穀賓至如歸長劭農人
咸用胥悦移領巨鎮疇將爾先况封壤因連習俗㕘合
用之政又關陜之甿吾固有虞於爾矣至於觀聽他邑
<pb:KR4c0068_WYG_066-3a>
儀刑下寮旁臨傅説之巖特假趙堯之印遺風未冺官
業具存苟能行之無患不至可守陜州大都督府長史
兼御史大夫充陜虢等州都防禦觀察處置等使
　　　授蕭睦鳯州周載渝州刺史制
敇前劒南三川𣙜鹽判官殿中侍御史内供奉蕭睦前
知鹽鐵轉運山南東道院事殿中侍御史周載等由文
學古施於有政三驗所至莫匪良能河池近藩南平東
險綏戍阜俗必藉長才副我虛求(一作/懷)牧兹凋廢事時
<pb:KR4c0068_WYG_066-3b>
農勸用節人安三年有成惟乃之効睦可鳯州刺史載
可渝州刺史
　　　授王師魯等嶺南判官制
敇王師魯等古稱南海為難理蓋蠻蜑獠俚之雜俗有
珠璣瑇瑁之竒貨為吏者不能潔身無以格物是以非
吳處默之清徳不可以耀逺人非孫子荆之長才不可
以㕘密畫爾等皆當茂選取重元戎更職命官各如來
奏可依前件
<pb:KR4c0068_WYG_066-4a>
　　　授鄭仁弼檢校祠部員外充横海判官制
敇鄭仁弼諸侯辟士古實有之近制二千石以上乘軺
車者則開幕選才由古道也仁弼等有勞㕘畫重𦙍以
聞威等著稱詞華䎖亦致請臺省茂膺兼命式示恩榮
無忘切磨用副匡益可依前件
　　　授王陟監察御史充西川節度判官制
敇王陟等列諸侯之賓者遷次淹速得與上臺比倫其
或饋餉務繁㕘畫禮重亦得輟自他職副其所求爾等
<pb:KR4c0068_WYG_066-4b>
或以政聞或以藝舉守臣上請信不予欺各竭乃誠以
修厥績可依前件
　　　授盧㠋監察裏行宣州判官制
敇盧㠋等宣城重地較緡之數歲不下百餘萬管幹劇
職靈鹽近戎分務簡僚不易宜稱爾等硏究儒術修明
政經勉慎所從以承其長可依前件
　　　授崔鄘等澤潞支使書記制
敇崔鄘鄭翺等近制藩府臣僚自軍司馬以下皆得選
<pb:KR4c0068_WYG_066-5a>
任其良執事者所移異職而鄘等事愬以狀聞各以秩
遷毗于新邑勉爾誠志俾無尤違鄘可監察裏行充澤
潞等州觀察支使翺可協律郎充昭義軍書記
　　　授楊進亳州長史制
敇楊進頃者師道潛遣兇徒將焚京洛姦謀指日忠告
先期俾無頳尾之災實頼赤心之効雖居禁衞未免食
貧言念前勞宜沾厚秩式佐郡府仍壯軍容尚旌撲滅
之功以示優崇之賞可守亳州長史仍令宣武軍節度
<pb:KR4c0068_WYG_066-5b>
收隨要中驅使
　　　封烏重𦙍妻張氏鄧國夫人制
敕古者夫為大夫則妻為命婦况在小君之位未加大
國之封豈唯有廢徽章抑亦無以勸忠力也某官烏重
𦙍妻張氏以鳴鳩之徳作合邦君輔成勲猷馴致爵位
雖從夫貴未授國封今以南陽本邦善地錫為湯沐加
號夫人兹乃殊榮足光閨閫可封鄧國夫人
　　　授烏重𦙍山南西道節度使制
<pb:KR4c0068_WYG_066-6a>
門下惟梁州會險形束襟帶皇都南開蜀國西控戎落
地宜用武政必兼文兹惟信臣膺是專委横海軍節度
使烏重𦙍才本雄勇器惟温茂承累將之業不以驕人
厯重兵之權每思下士沈威不耀至信自彰立竒節於
遏亂之初成休勲於盪冦之日焯然來効夙𥳑朕心自
經理海邦訓齊戎旅災荒之後安阜為難政以和均人
斯悦勸善績可舉壯猷克宣是用遷鎮近藩更𢎞逺畧
恢復西土伊正南都式寵忠勲宜服榮奬可檢校司空
<pb:KR4c0068_WYG_066-6b>
充山南西道節度使
　　　授盧捷深州長史制
敇前成徳軍節度巡官盧捷朕以鎮冀數州之地刑賞
廢置盡委之於𢎞正度爾才能宜為長佐且願兼榮允
吾台臣是用兩可饒陽大邑無陋厥官可依前件
　
　
　元氏長慶集補遺巻五

<pb:KR4c0068_WYG_067-1a>
欽定四庫全書
　元氏長慶集補遺巻六
　　　　　　　　　　　　　唐　元稹　撰
　　　鸎鸎傳
唐貞元中有張生者性温茂美丰容内秉堅孤非禮不
可入或朋從遊宴擾雜其閒他人或洶洶拳拳若將不
及張生容順而已終不能亂以是年二十二未嘗近女
色知者詰之謝而言曰登徒子非好色者是有淫行耳
<pb:KR4c0068_WYG_067-1b>
余真好色者而適不我值何以言之大凡物之尤者未
嘗不留連於心是知其非忘情者也詰者哂之無幾何
張生遊於蒲蒲之東十餘里有僧舍曰普救寺張生寓
焉適有鄭氏孀婦將歸長安路出於蒲亦止兹寺崔氏
女鄭婦也張出於鄭緒其親乃異派之從母是歲渾瑊
薨於蒲有中人丁文雅不善於軍軍人因喪而擾大掠
蒲人崔氏之家財産甚厚多奴僕旅寓惶駭不知所託
先是張與蒲將之黨友善請吏䕶之遂不及於難十餘
<pb:KR4c0068_WYG_067-2a>
日亷使杜確將天子命以統戎節令於軍軍由是戢鄭
厚張之徳甚因飾饌以命張中堂坐之復謂張曰姨之
孤嫠未亡提攜㓜稚不幸屬師徒大潰寔不保其身弱
子㓜女猶君之生也豈可比常恩哉今俾以仁兄禮奉
見冀所以報恩也命其子曰歡郎可十餘歲容甚温美
次命女出拜爾兄活爾久之辭疾鄭怒曰張兄活爾之
命不然爾且虜矣能復逺嫌乎久之乃至常服悴容不
加新飾垂鬟接黛(一作鬟/垂黛接)雙臉斷紅而已顔色艷異光
<pb:KR4c0068_WYG_067-2b>
輝動人張驚為之禮因坐鄭傍以鄭之抑而見也凝睇
怨絶若不勝其體問其年紀鄭曰今天子甲子歲之七
月終於貞元庚辰生十七年矣張生稍以辭導之不對
終席而罷張自是惑之願致其情無由得也崔之婢曰
紅娘生私為之禮者數四乘閒遂道其衷婢果驚沮潰
然而奔張生悔之翼日婢復至張生乃羞而謝之不復
云所求矣婢因謂張曰郎之言所不敢言亦不敢泄然
而崔之族姻君所詳也何不因其徳而求娶焉張曰予
<pb:KR4c0068_WYG_067-3a>
始自孩提性不苟合或時紈綺閒居曾莫留盼不謂當
年終有所蔽昨日一席閒幾不自持數日來行忘止食
忘飽恐不能逾旦莫若因媒氏而娶納采問名則三數
月閒索我於枯魚之肆矣爾其謂我何婢曰崔之貞順
自保雖所尊不可以非語犯之下人之謀固難入矣然
而善屬文往往沈吟章句怨慕者久之君試為諭情詩
以亂之不然則無由也張大喜立綴春詞二首以授之
是夕紅娘復至持采箋以授張曰崔所命也題其篇曰
<pb:KR4c0068_WYG_067-3b>
明月三五夜其詞曰待月西廂下迎風户半開拂牆花
影動疑是玉人來張亦微喻其旨是夕歲二月旬有四
日矣崔之東有杏花一樹攀援可踰既望之夕張因梯
其樹而踰焉逹於西廂則户半開矣紅娘寢於牀生因
驚之紅娘駭曰郎何以至張因紿之曰崔氏之牋召我
矣爾為我告之無幾紅娘復來連曰至矣至矣張生且
喜且駭謂必獲濟及崔至則端服嚴容大數張曰兄之
恩活我之家厚矣是以慈母以弱子㓜女見託奈何因
<pb:KR4c0068_WYG_067-4a>
不令之婢致淫泆之詞始以䕶人之亂為義而終掠亂
以求之是以亂易亂其去幾何誠欲寢其詞則保人之
姦不義明之於母則背人之惠不祥將寄於婢妾又懼
不得發其真誠是用託短章願自陳啓猶懼兄之見難
是用鄙靡之辭以求其必至非禮之動能不愧心特願
以禮自持母及於亂言畢翻然而逝張自失者久之復
踰而出於是絶望數夕張君臨軒猶寢忽有人覺之驚
歘而起則見紅娘斂衾攜枕而至撫張曰至矣至矣睡
<pb:KR4c0068_WYG_067-4b>
何為哉設衾枕而去張生拭目危坐久之猶疑夢寐然
修謹以俟俄而紅娘捧崔氏而至至則嬌羞融冶力不
能運肢體曩時端莊不復同矣是夕旬有八日也斜月
晶熒幽輝半牀張生飄飄然且疑神仙之徒不謂從人
閒至矣有頃寺鐘鳴天將曉紅娘促去崔氏嬌啼宛轉
紅娘又捧之而去終夕無一言張生辨色而興自疑曰
豈其夢邪及明靚妝在臂香在衣淚光熒熒然猶瑩於
裀席而巳是後又十餘日杳不復知張生賦會眞詩三
<pb:KR4c0068_WYG_067-5a>
十韻未畢而紅娘適至因授之以貽崔氏自是復容之
朝隠而出莫隠而入同安於曩所謂西廂者幾一月矣
張生常詰鄭氏之情則曰知不可奈何矣因欲就成之
無何張生將之長安先以情諭之崔氏宛無難辭然而
愁怨之容動人矣將行之再夕不復可見而張生遂西
不數月復遊於蒲舍於崔氏者又累月崔氏甚工刀劄
善屬文求索再三終不可見張生往往自以文挑之亦
不甚觀覽大畧崔之出人者藝必窮極而貌若不知言
<pb:KR4c0068_WYG_067-5b>
則敏辯而寡於酬對待張之意甚厚然未嘗以詞繼之
時愁艷幽邃恒若不識喜愠之容亦罕形見異時獨夜
操琴愁弄悽惻張竊聽之求之則終不復鼔矣以是愈
惑之張生俄以文調及期又當西去當去之夕不復自
言其情愁歎於崔氏之側崔巳隂知將訣矣恭貌怡聲
徐謂張曰始亂之終棄之固其宜矣愚不敢恨必也君
亂之君終之君之惠也則没身之誓其有終矣又何必
感深於此行然而君既不懌無以奉寧君嘗謂我善鼔
<pb:KR4c0068_WYG_067-6a>
琴嚮時羞顔所不能及今且徃矣既君此誠因命拂琴
鼓霓裳羽衣序不數聲哀亂不復知其是曲也左右皆
歔欷崔亦遽止之投琴泣下流連趨歸鄭所遂不復至
明旦而張行明年文戰不勝遂止於京因貽書於崔以
廣其意崔氏緘報之辭粗載於此曰捧覽來問撫愛過
深兒女之情悲喜交集兼惠花勝一合口脂五寸致耀
首膏唇之飾雖荷殊恩誰復為容覩物增懷但積悲歎
耳伏承使於京中就業進修之道固在便安但恨僻陋
<pb:KR4c0068_WYG_067-6b>
之人永以遐棄命也如此知復何言自去秋以來常忽
忽如有所失於諠譁之下或勉為語笑閒宵自處無不
淚零乃至夢寐之閒亦多叙感咽幽離之思綢繆繾綣
暫若尋常幽會未終驚魂巳斷雖半衾如暖而思之甚
遥一昨拜辭倐逾舊歲長安行樂之地觸緒牽情何幸
不忘幽微眷念無斁鄙薄之志無以奉酬至於始終之
盟則固不忒鄙昔中表相因或同宴處婢僕見誘遂致
&KR0059;情兒女之情不能自固君子有援琴之挑鄙人無投
<pb:KR4c0068_WYG_067-7a>
梭之拒及薦寢席義盛意深愚細之情永謂終託豈其
既見君子而不能定情致有自獻之羞不復明侍巾櫛
没身永恨含歎何言倘仁人用心俯遂幽劣雖死之日
猶生之年如或逹士畧情捨小從大以先配為醜行謂
要盟之可欺則當骨化形銷丹誠不冺因風委露猶託
清塵存没之情言盡於此臨紙嗚咽情不能申千萬珍
重珍重千萬玉環一枚是兒嬰年所弄寄充君子下體
所佩玉取其堅潔不渝環取其終始不絶兼亂絲一絇
<pb:KR4c0068_WYG_067-7b>
文竹茶碾子一枚此數物不足見珍意者欲君子如玉
之貞俾志如環不解淚痕在竹愁緒縈絲因物逹誠永
以為好耳心邇身遐拜會無期幽憤所鍾千里神合千
萬珍重春風多厲强飯為佳慎言自保無以鄙為深念
張生發其書於所知由是時人多聞之所善楊巨源好
屬詞因為賦崔娘詩一絶云清潤潘郎玉不如中庭蕙
草雪消初風流才子多春思腸斷蕭娘一紙書河南元
稹亦續生會真詩三十韻曰微月透簾櫳螢光度碧空
<pb:KR4c0068_WYG_067-8a>
遥天初縹緲低樹漸蔥朧龍吹過庭竹鸞歌拂井桐羅
綃垂薄霧環珮響輕風綘節隨金母雲心捧玉童更深
人悄悄晨會雨濛濛珠瑩光文履花明隠繡龍瑤釵行
彩鳯羅帔掩丹虹言自瑤華圃將朝碧帝宫因遊洛城
北偶向宋家東戱調初微拒柔情已闇通低鬟蟬影動
迴步玉塵䝉轉靣流花雪登牀抱綺叢鴛鴦交頸舞翡
翠合歡籠眉黛羞頻聚脣朱暖更融氣清蘭蘂馥膚潤
玉肌豐無力慵移腕多嬌愛斂躬汗光珠㸃㸃亂髮緑
<pb:KR4c0068_WYG_067-8b>
鬆鬆方喜千年會俄聞五夜窮留連時有限繾綣意難
終慢臉含愁態芳辭誓素衷贈環明運合留結表心同
啼粉流清鏡殘鑪遶闇蟲華光猶冉冉旭日漸曈曈乘
鶩還歸洛吹簫亦上嵩衣香猶染麝枕膩尚殘紅幕幕
臨塘草飄飄思渚蓬素琴鳴怨鶴清漢望歸鴻海濶誠
難度天髙不易衝行雲無定所蕭史在樓中張之友聞
之者莫不聳異之然而張亦志絶矣稹特與張厚因徴
其辭張曰大凡天之所命尤物也不妖其身必妖於人
<pb:KR4c0068_WYG_067-9a>
使崔氏子遇合富貴乘嬌寵不為雲為雨則為蛟為螭
吾不知其變化矣昔殷之辛周之幽據萬乘之國其勢
甚厚然而一女子敗之潰其衆屠其身至今為天下僇
笑予之徳不足以勝妖孽是用忍情於時坐者皆為深
歎後歲餘崔已委身於人張亦有所娶適經其所居乃
因其夫言於崔求以外兄見夫語之而崔終不為出張
怨念之誠動於顔色崔知之濳賦一章詞曰自從消痩
減容光萬轉千迴懶下牀不為傍人羞不起為郎憔悴
<pb:KR4c0068_WYG_067-9b>
却羞郎竟不之見後數日張生將行又賦一章以謝絶
之曰棄置今何道當時且自親還將舊來意憐取眼前
人自是絶不復知矣時人多許張為善補過者矣予嘗
於朋會之中徃徃及此意者夫使知者不為為之者不
惑貞元歲九月執事李公垂宿於余靖安里第語及於
是公垂卓然稱異遂為鸎鸎歌以傳之崔氏小名鸎鸎公
垂以命篇歌曰
伯勞飛遲燕飛疾垂楊綻金花笑日緑窓嬌女字鸎鸎
<pb:KR4c0068_WYG_067-10a>
金雀婭鬟年十七黄姑上天阿母在寂寞霜姿素蓮質
門掩重關蕭寺中芳草花時不曾出
　
　
　
　
　
　
<pb:KR4c0068_WYG_067-10b>
　
　
　
　
　
　
　
　元氏長慶集補遺巻六

<pb:KR4c0068_WYG_068-1a>
欽定四庫全書
　元氏長慶集附錄
　　　新唐書本傳
元稹字微之河南河南人六代祖巖為隋兵部尚書稹
幼孤母鄭賢而文親授書傳九歲工屬文十五擢明經
判入等補校書郎元和元年舉制科對䇿第一拜左拾
遺性明鋭遇事輒舉始王叔文王伾䝉幸太子宮而撓
國政稹謂宜選正人輔導因獻書曰伏見陛下降明詔
<pb:KR4c0068_WYG_068-1b>
修廢學増胄子然而事有先於此臣敢昧死言之賈誼
有言三代之君仁且久者教之然也周成王本中才近
管蔡則讒入任周召則善聞豈天聰明哉而克終於道
者教也始為太子也太公為師周公為傅召公為保伯
禽唐叔與游目不閲淫艷耳不聞優笑居不近庸邪玩
不備珍異及為君也血氣既定游習既成雖有放心不
能奪已成之性則彼道德之言固吾所習聞陳之者易
諭焉囘佞庸違固吾所積懼謟之者易辨焉人之情莫
<pb:KR4c0068_WYG_068-2a>
不耀所能黨所近苟得志必快其所藴物性亦然故魚
得水而游鳥乗風而翔火得薪而熾夫成王所藴道德
也所近聖賢也快其藴則興禮樂朝諸侯措刑罰教之
至也秦則不然滅先王之學黜師保之位胡亥之生也
詩書不得聞聖賢不得近彼趙高刑餘之人傅之以殘
忍戕賊之術日恣睢天下之人未盡愚而亥不能分馬
鹿矣高之威懾天下而亥自幽深宮矣若秦亡則有以
致之也太宗為太子選知道德者十八人與之游即位
<pb:KR4c0068_WYG_068-2b>
後雖閒宴飲食十八人者皆在上之失無不言下之情
無不達不四三年而名高盛古斯游習之致也貞觀以
來保傅皆宰相兼領餘官亦時重選故馬周恨位高不
為司議郎其驗也母后臨朝翦棄王室中睿為太子雖
有骨鯁敢言之士不得在調護保安職及讒言中傷惟
樂工剖腹為證豈不哀哉比來兹弊尤甚師資保傅不
疾廢眊瞶即休戎罷帥者處之又以僻滯華首之儒備
侍直侍讀越月踰時不得召夫以匹士之愛其子猶求
<pb:KR4c0068_WYG_068-3a>
明哲慈惠之師豈天下元良而反不及乎臣以為高祖
至陛下十一聖生而神明長而仁聖以是為屑屑者故
不之省設萬世之後有周成中才生於深宮無保助之
教則将不能知喜怒哀樂所自況稼穡艱難乎願今皇
太子洎諸王齒胄講業行嚴師問道之禮輟禽色之娛
資游習之善豈不美哉又自以職諫諍不得數召見上
疏曰臣聞治亂之始各有萌象容直言廣視聽躬勤庶
務委信大臣使左右近習不得蔽疏逺之人此治象也
<pb:KR4c0068_WYG_068-3b>
大臣不親直言不進抵忌諱者殺犯左右者刑與一二
近習決事深宮中羣臣莫得與此亂萌也人君始即位
萌象未見必有狂直敢言者上或激而進之則天下君
子望風曰彼狂而容於上其欲來天下士乎吾之道可
以行矣其小人則竦利曰彼之直得幸於上吾将直言
以徼利乎由是天下賢不肖各以所忠貢於上上下之
志霈然而通合天下之智洽萬物之心人人樂得其所
戴其上如赤子之親慈母也雖欲誘之為亂可得乎及
<pb:KR4c0068_WYG_068-4a>
夫進計者入而直言者戮則天下君子内謀曰與其言
不用而身為戮吾寧危行言遜以保其終乎其小人則
擇利曰吾君所惡者拂心逆耳吾将苟順是非以事之
由是進見者革而不内言事者寢而不聞若此則十步
之事不得見況天下四方之逺乎故曰聾瞽之君非無
耳目左右前後者屏蔽之不使視聽欲不亂可得哉太
宗初即位天下莫有言者孫伏伽以小事特諫厚賜以
勉之自是論事者唯懼言不直諫不極不能激上之盛
<pb:KR4c0068_WYG_068-4b>
意曽不以忌諱為虞於是房杜王魏議可否於前四方
言得失於外不數年大治豈文皇獨運聰明於上哉蓋
下盡其言以宣揚發暢之也夫樂全安惡戮辱古今情
一也豈獨貞觀之人輕犯忌諱而好戮辱哉蓋上激而
進之也喜順從怒謇犯亦古今情一也豈獨文皇甘逆
耳怒從心哉蓋以順從之利輕而危亡之禍大思為子
孫建永安計也為後嗣者其可順一朝意而蔑文皇之
天下乎陛下即位已一歲百辟卿士天下四方之人曽
<pb:KR4c0068_WYG_068-5a>
未有獻一計進一言而受賞者左右前後拾遺補闕亦
未有奏封執諫而䝉勸者設諫鼓置匭函曽未聞雪寃
決事明察幽之意者以陛下睿博洪深勵精求治豈言
而不用哉蓋下不能有所發明耳承顧問者獨一二執
政對不及頃而罷豈暇陳治安議教化哉它有司或時
召見僅能奉簿書計錢穀登降耳以陛下之政視貞觀
何如哉貞觀時尚有房杜王魏輔翊之智日有獻可替
否者今陛下當致治之初而言事進計者歲無一人豈
<pb:KR4c0068_WYG_068-5b>
非羣下因循竊位之罪乎輒昧死條上十事一教太子
正邦本二封諸王固磐石三出宮人四嫁宗女五時召
宰相講庶政六次對羣臣廣聰明七復正衙奏事八許
方幅糾彈九禁非時貢獻十省出入畋游于時論傪高
𢎞本豆盧靖等出為刺史閲旬追還詔書稹諫詔令數
易不能信天下又陳西北邊事憲宗悦召問得失當路
者惡之出為河南尉以母喪解服除拜監察御史按獄
東川因劾奏節度使嚴礪違詔過賦數百萬没入塗山
<pb:KR4c0068_WYG_068-6a>
甫等八十餘家田産奴婢時礪已死七刺史皆奪俸礪
黨怒俄分司東都時浙西觀察使韓臯杖安吉令孫澥
數日死武寧王紹護送監軍孟昇喪乗驛内喪郵中吏
不敢止内園擅繫人踰年臺不及知河南尹誣殺諸生
尹太階飛龍使誘亡命奴為養子田季安盜取洛陽衣
冠女汴州沒入死賈錢千萬凡十餘事悉論奏㑹河南
尹房式坐罪稹舉劾按故事追攝移書停務詔薄式罪
召稹還次敷水驛中人仇士良夜至稹不讓中人怒擊
<pb:KR4c0068_WYG_068-6b>
稹敗面宰相以稹年少輕樹威失憲臣體貶江陵士曹
參軍而李絳崔羣白居易皆論其枉久乃徙通州司馬
改虢州長史元和末召拜膳部員外郎稹尤長於詩與
居易名相埒天下傳諷號元和體往往播樂府穆宗在
東宮妃嬪近習皆誦之宮中呼元才子稹之謫江陵善
監軍崔潭峻長慶初潭峻方親幸以稹歌詞數十百篇
奏御帝大悦問稹今安在曰為南宮散郎即擢祠部郎
中知制誥變詔書體務純厚明切盛傳一時然其進非
<pb:KR4c0068_WYG_068-7a>
公議為士類訾薄稹内不平因誡風俗詔歴詆羣有司
以逞其憾俄遷中書舍人翰林承㫖學士數召入禮遇
益厚自謂得言天下事中人爭與稹交魏𢎞簡在樞密
尤相善裴度出屯鎮州有所論奏共沮卻之度三上疏
劾𢎞簡稹傾亂國政陛下欲平賊當先清朝廷乃可帝
迫羣議乃罷𢎞簡而出稹為工部侍郎然眷倚不衰未
幾進同中書門下平章事¶朝野雜然輕笑稹思立奇節
報天子以厭人心時王廷湊方圍牛元翼於深州稹所
<pb:KR4c0068_WYG_068-7b>
善于方言王昭于友明皆豪士雅游燕趙間能得賊要
領可使反間而出元翼願以家貲辦行得兵部虚告二
十以便宜募士稹然之李逢吉知其謀隂令李賞訹裴
度曰于方為稹結客将刺公度隱不發神䇿軍中尉以
聞詔韓臯鄭覃及逢吉雜治無刺度狀而方計暴聞遂
與度皆罷宰相出為同州刺史諫官爭言度不當免而
黜稹輕帝獨憐稹但削長春宮使初獄未具京兆劉遵
古遣吏羅禁稹第稹訴之帝怒責京兆免捕賊尉使使
<pb:KR4c0068_WYG_068-8a>
者慰稹再朞徙浙東觀察使明州歲貢蚶役郵子萬人
不勝其疲稹奏罷之大和三年召為尚書¶左丞務振綱
紀出郎官尤無狀者七人然稹素無檢望輕不為公議
所右王播卒謀復輔政甚力訖不遂俄拜武昌節度使
卒年五十三贈尚書右僕射所論著甚多行于世¶在越
時辟竇鞏鞏天下工為詩與之酬和故鏡湖秦望之奇
益傳時號¶蘭亭絶唱稹始言事峭直欲以立名中見斥
廢十年信道不堅乃喪所守附宧貴得宰相居位纔三
<pb:KR4c0068_WYG_068-8b>
月罷晚節彌沮喪加廉節不飾云
　　　唐故武昌軍節度處置等使正議大夫檢校户
　　　部尚書鄂州刺史兼御史大夫賜紫金魚袋尚
　　　書右僕射河南元公墓誌銘(并序/)
公諱稹字微之河南人六代祖巖隋兵部尚書封昌平
公五代祖𢎞隋北平太守高祖義端魏州刺史曽祖延
景岐州參軍祖諱悱南頓縣丞贈兵部員外考諱寛比
部郎中舒王府長史贈尚書右僕射妣滎陽鄭氏追封
<pb:KR4c0068_WYG_068-9a>
陳留郡太夫人公即僕射府君第四子後魏昭成皇帝
十五代孫也公受天地粹靈生而岐然孩而嶷然九歲
能屬文十五明經及第二十四試判入四等署秘省校
書二十八應制䇿入三等拜左拾遺即日獻教本書數
月間上封事六七憲宗召對言及時政執政者疑忌出
公為河南尉丁陳留太夫人憂哀毁過禮杖不能起服
除之明日授監察御史使于蜀按任敬仲獄得情又劾
奏東川帥違詔條過籍税又奏平塗山甫等八十八家
<pb:KR4c0068_WYG_068-9b>
寃事名動三川三川人慕之其後多以公姓字名其子
朝廷病東諸侯不奉法東御史府不治事命公分臺而
董之時有河南尉離局從軍職尹不能止監察使死其
柩乗傳入郵郵吏不敢詰内園司械繫人踰年登府不
得知飛龍使匿趙氏亡命奴為養子主不敢言浙右帥
封杖杖安吉令至死子不敢愬凡此者數十事或奏或
劾或移歲餘皆舉正之内外權寵臣無奈何咸不快意
會河南尹有不如法事公引故事奏而攝之甚急先是
<pb:KR4c0068_WYG_068-10a>
不快者乗其便相噪嗾坐公專逞作威黜為江陵士曹
掾居四年徙通州司馬又四年移虢州長史長慶初穆
宗嗣位舊聞公名以膳部員外郎徵用既至轉祠部郎
中賜緋魚袋知制誥制誥王言也近代相沿多失於巧
俗自公下筆俗一變至於雅三變至於典謨時謂得人
上嘉之數召與語知其有輔弼才擢授中書舍人賜紫
金魚袋翰林學士承㫖尋拜工部侍郎旋守本官同中
書門下平章事公既得位方将行已志答君知無何有
<pb:KR4c0068_WYG_068-10b>
憸人以飛語構同位詔下按驗無狀上知其誣全大體
與同位兩罷之出為同州刺史始至急吏緩民省事節
用歲收羡財千萬以補亡户逋租其餘因弊制事贍上
利下者甚多二年改御史大夫浙東觀察使将去同同
之耆幼鰥獨泣戀如别慈父母遮道不可通詔使導呵
揮鞭有見血者路闢而後得行先是明州歲進海物其
淡蚶非禮之味尤速壞課其程日馳數百里公至越未
下車趨奏罷自越抵京師郵夫獲息肩者萬計道路歌
<pb:KR4c0068_WYG_068-11a>
舞之明年辨沃瘠察貧富均勞逸以定税籍越人便之
無流庸無逋賦又明年命吏課七郡人各築陂塘春貯
水雨夏溉旱苖農人賴之無餓殍在越八載政成課高
上知之就加禮部尚書降璽書慰諭以示旌寵又以尚
書左丞徵還旋改户部尚書鄂岳節度使在鄂三載其
政如越太和五年七月二十二日遇暴疾一日薨于位
春秋五十三上聞之軫悼不視朝贈尚書右僕射加賻
贈焉前夫人京兆韋氏懿淑有聞無祿早世生一女曰
<pb:KR4c0068_WYG_068-11b>
保子適校書郎韋絢今夫人河東裴氏賢明知禮有輔
佐君子之勞封河東郡君生三女曰小迎未笄道衛道
扶齠齔一子曰道護三歲仲兄司農少卿積姪御史臺
主簿某等銜哀襄事裴夫人韋氏長女暨諸孤等號護
廧翣以六年七月十二日祔葬於咸陽縣奉賢鄉洪瀆
原從先宅兆也公著文一百巻題為元氏長慶集又¶集
古今刑政之<md:KR4c0068_SBCK_061-3a>¶書三百巻號類集並行于代公凡為文無
不臻極尤工詩在翰林時穆宗前後索詩數百篇命左
<pb:KR4c0068_WYG_068-12a>
右諷詠宮中呼為元才子自六宮兩都八方至南蠻東
夷國皆寫傳之每一章一句出無脛而走疾於珠玉又
觀其述作編纂之㫖豈止於文章刀筆哉實有心在於
安人治國致君堯舜致身伊臯耳抑天不與耶将人不
幸耶予嘗悲公始以直躬律人勤而行之則坎𡒄而不
偶謫瘴鄉凡十年髪斑白而歸來次以權道濟世變而
通之又齟齬而不安居相位僅三月席¶不煖而罷去通
介進退卒不獲心是以法理之用止於舉一職不布於
<pb:KR4c0068_WYG_068-12b>
庻官仁義之澤止於惠一方不周於四海故公之心不
足也逢時與不逢時同得位與不得位同富貴與浮雲
同何者時行而道未行身遇而心不遇也執友居易獨
知其心以泣濡翰書銘于墓曰
嗚呼微之年過知命不謂之夭位兼将相不謂之少然
未康吾民未盡吾道在公之心則為不了嗟乎哉道廣
而俗隘時矣夫心長而運短命矣¶¶夫嗚呼微之已矣夫
　元¶¶¶氏長慶集附錄
